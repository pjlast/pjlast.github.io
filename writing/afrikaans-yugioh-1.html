<!doctype html>
<html lang="af">
  <head>
    <meta charset="utf-8" />
    <meta name="viewport" content="width=device-width, initial-scale=1.0" />

    <title>pjlast</title>

    <link rel="stylesheet" href="../css/style.css" type="text/css" />
  </head>

  <body>
    <nav>
      <h2>Petri-Johan Last</h2>
      <ul>
        <li><a href="../index.html">Tuis</a></li>
        <li><a href="index.html">Skryfwerk</a></li>
        <li><a href="../work-history/index.html">Werksgeskiedenis</a></li>
      </ul>
    </nav>

    <main>
      <h1>Die vertaling van Yu-Gi-Oh! na Afrikaans, deel 1</h1>
      <p><time datetime="2024-12-03">03 Desember 2024</time></p>

      <aside>
        Alhoewel ek self Afrikaans is skryf ek baie selde in streng, formele
        Afrikaans. Hierdie reeks artikels dien 'n dubbele doel: om die
        Afrikaanse taal in die konteks van die meer ernstige kant van speletjies
        te verken, sowel as om my geskrewe Afrikaans so bietjie te oefen. Indien
        jy enige foute teëkom, wenke het, of selfs net aan beter vertalings of
        idees vir hierdie artikels kan dink, kontak my gerus op
        <a href="https://bsky.app/profile/pjlast.com">Bluesky</a>, of stuur 'n
        e-pos aan <a href="mailto:hello@pjlast.com">hello@pjlast.com</a>.
      </aside>

      <p>
        Ek speel al 'n geruime tydjie met die idee om 'n minimale weergawe van
        die Yu-Gi-Oh! kaartspeletjie te vertaal na Afrikaans toe. Ek het dit al
        vlugtig probeer in die verlede, en mens kom nogal vinnig tot 'n
        stilstand met terme wat óf vreemd klink in Afrikaans, óf glad nie 'n
        vertaling het nie. So ek het gedink, as ek dit nou weer gaan aan pak,
        dan gaan ek die idees wat ek teekom dokumenteer en dalk insette van
        ander mense af probeer kry wat van die vertalings betref.
      </p>

      <p>
        Om dinge eenvoudig te hou en minimale werk vir myself te skep gaan ek
        slegs die eerste rëelboek wat in 2003 uitgekom het vertaal, en slegs die
        kaarte in <em lang="en">Starter Deck: Yugi</em> en
        <em lang="en">Starter Deck: Kaiba</em>. My doel met die vertalings is
        ook nie om net taalkundig korrek te wees nie, maar ook om die gees van
        die oorspronklike speletjie en strokiesprent te behou. Yu-Gi-Oh! speel
        af in 'n fiktiewe wêreled waar die <em lang="en">Duel Monsters</em>
        kaartspeletjie 'n baie ernstige saak is, en ek sal graag wil hê dat die
        vertaling van die kaarte, rëels, en die slagspreuke daardie erns
        reflekteer. Jy moet jouself kan in dink dat mense hierdie frases in hul
        allerdaagse lewe uitspreek sonder dat dit vreemd klink.
      </p>

      <h2>Die titel</h2>

      <p>
        Mens tref sommer vinnig 'n struikelblok. Die amptelike titel van die
        speletjie is <em lang="en">The Yu-Gi-Oh! Trading Card Game</em>.
        <em lang="en">Trading card</em> kan mens vertaal as
        <q>handelskaart</q> of dalk <q>versamelkaart</q>. Die Nederlanders
        gebruik blykbaar <em lang="nl">handelskaart</em>, maar vir die woord
        <q>naweek</q> sê hul ook <em lang="nl">weekend</em> maar net met 'n
        aksent, so ek vertrou nou nie juis die Nederlanders se oordeel wanneer
        dit kom by taalsake nie. In Duits word dit vertaal as
        <em lang="de">Sammelkarte</em>, wat nader is aan <q>versamelkaart</q>.
        Die laaste opsie waaraan ek kon dink is <q>ruilkaart</q>, en ek dink dit
        is seker die beste vertaling. Mens <q>ruil kaarte</q>, en dit is ook net
        die maklikste om uit te spreek.
      </p>

      <p>
        Die laaste woord in die titel is die die woord <em lang="en">game</em>,
        en ek dink die Engelse taal het dit daar goed getref. Die woord
        <em lang="en">game</em> in Engels is dubbelsinnig. Dit kan beide
        <em>speletjie</em> en <em>wedstryd</em> beteken. Die dubbelsinnigheid
        met <em>wedstryd</em> gee die woord bietjie meer van 'n ernstige toon
        wat die woord <em>speletjie</em> op sy eie net glad nie het nie. Dis
        vreemd om te dink aan twee volwasse Afrikaanse mans wat 'n
        <q>speletjie gaan speel</q>.
      </p>

      <p>
        Mens kan ook natuurlik net die woord <em>spel</em> gebruik. Mens praat
        tog van die <q>Olimpiese spele</q> en nie die
        <q>Olimpiese speletjies</q> nie (alhoewel dit verskriklik snaaks sou
        wees), maar ek weet nog nie of <em>spel</em> gaan werk nie. Kan mens
        <q lang="en">Let's ply a game</q> vertaal as
        <q>Kom ons speel 'n spel</q>? Dalk?
      </p>

      <h2>Slotsom</h2>

      <p>
        So tentatief is my doel om die rëels, termonologie, en die eerste stel
        kaarte van die <em>Yu-Gi-Oh! Ruilkaartspel</em> te vertaal.
        <q>Ruilkaartspel</q> voel nog baie vreemd op die tong, maar dalk moet
        die Afrikaanse taal maar net so bietjie ontwikkel. Ek vermoed as 'n taal
        nie 'n geskiedenis het waar 'n konsep aanvaar word en bespreek word nie,
        dan gaan mens struikel wanneer mens daardie konsep probeer normaliseer.
        Byvoorbeeld, die idee van <em>Dragon Ball Z</em> in Frans, Spaans, of
        Duits is glad nie vreemd nie. Inteendeel! Duitsland is mal daaroor om al
        die internasionale rolprente te vertaal na Duits toe, en baie Duitsers
        kyk slegs die vertalings. Maar die idee van <em>Dragon Ball Z</em> in
        Afrikaans is skreeusnaaks.
      </p>

      <p>
        Afrikaans het ongelukkig 'n baie sterk geskiedenis van allerhande
        speletjies, strokiesverhale, speelgoed, ens. demoniseer, en Yu-Gi-Oh!
        bevat letterlik elke liewe ding wat al ooit gedemoniseer was: hekse,
        drake, duiwels, towerkuns, en dis pret! So dan voel dit so bietjie
        simpel om daaroor te gesels, of te dink aan volwasse mans wat
        kaartspeletjies speel. En ons gaan nog verskriklik baie struikelblokke
        in hierdie vertalingsproses teëkom!
      </p>
    </main>
  </body>
</html>
